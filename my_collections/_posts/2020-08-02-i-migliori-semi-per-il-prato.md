---
title: I migliori tipi di prato
excerpt: "Scegliere il prato per il giardino, calpestabile, piacevole e non delicato. Impiego sportivo e ornamentale. Quanto impegno: festuca, poa, agrostide, dicondra."
image: /img/posts/erbe.png
image_featured: true
last_modified_at: 2020-08-16T12:48
---
Esistono tre fondamentali tipologie di prato: il **prato ornamentale** e di piacere, quello **sportivo** e l'**inerbimento tecnico**. Il primo è quello che ci interessa; a sua volta, si suddivide in numerose varianti riconducibili a due interpretazioni: il prato più o meno grande ma privo di altre piante; il prato di un giardino con alberi, arbusti e fiori dove si instaura  una competizione tra le piante per l'utilizzo di acqua, fattori nutritivi, luce e aria.

## L'erba giusta per ogni prato

In commercio si trovano **miscugli** di semi da prato adatti a ogni situazione: quello per **terreni aridi**, **soleggiati** e **calpestati**, quello per giardini **semi-ombreggiati**, quello per il prato **all'inglese**, con fili d'erba finissimi ed eleganti ma estremamente delicato.

Esiste un tipo generico "**rigenerante**", per colmare un area che si è sguarnita; un tipo di miscuglio di semi d'erba **standard** per situazioni medie: terreno fertile e ben drenato, discreta insolazione, non particolari problemi climatici.

Ma quali specie di graminacee e quali loro varietà intervengono nella composizione di un miscuglio? Quale ruolo svolge ogni tipo di seme?

**Le aziende sementiere** sono alla continua ricerca di nuove essenze in grado di migliorare la **resistenza alla malattie** e la **durata nel tempo** del prato e per garantire una **crescita lenta** che dilati l'intervallo tra le tosature.

Se volete avventurarvi nella semina di **un prato mono-essenza** di seguito trovate le specie più importanti e il quantitativo necessario per seminare un metro quadro.

## Le specie di prato più importanti

### *Agrostis stolonifera* (10-12 g/mq)
Usata prevalentemente nella composizione dei miscugli per la sua crescita più rapida rispetto alle altre essenze da prato, tale da ombreggiarle e favorirne il radicamento. In seguito va rasata spesso, altrimenti loietto e festuca la sopraffanno. Resistente al freddo e alla siccità. Non si usa da sola perché non regge il calpestio.

### *Agrostis tenuis* (10 g/mq)
Graminacee finissima identificata come **"prato all'inglese"**. Trova impiego specialmente nei campi da golf per la sua resitenza al taglio basso(2-3 cm). Forma un cespo ma non è <abbr title="rami e fusti striscianti che in corrispondenza dei nodi emettono radici e germogli dando vita a nuovi individui.">stolonifera</abbr> come la precedente. Necessita di continue concimazioni, diverse per ogni periodo dell'anno e di costanti calibrate irrigazioni. Tollera male i ristagni e teme il caldo.

### *Cynodon dactylon* (8-10 g/mq)
Comunemente chiamata **gramigna**, viene commercializzata in varietà dal fogliame e dagli <abbr title="rami e fusti striscianti che in corrispondenza dei nodi emettono radici e germogli dando vita a nuovi individui.">stoloni</abbr> più sottili e di basso sviluppo. Resistente alla siccità più assoluta, tende a scomparire d'inverno. Si usa in miscugli adatti ai terreni argillosi o siccitosi non irrigati.

### *Festuca arundinacea* (35-40 g/mq)
Sviluppa un notevole apparato radicale che raggiunge anche i 30 cm di profondità per trovare l'umidità. Vegetazione compatta, foglie più larghe rispetto al *Lolium* perenne, regge il calpestio e la siccità. Ottima per terreni argillosi. Si seminare fitta, ideale anche per la trasemina.

### *Festuca ovina* (25 g/mq)
Rusticissima, molto resistente al calpestio, al freddo, alla siccità, bella colorazione verde scuro del fogliame molto sottile. Specifica per zone poco accessibili, quali scarpate e argini.

### *Festuca rubra* (25 g/mq)
Ha crescita poco uniforme ma sopporta abbastanza bene il calpestio. Di bella colorazione verde scuro. Specifica per zone fredde, preferisce terreni con pH da neutro ad acido.

### *Festuca rubra commutata* (25 g/mq)
Simile a *F. rubra*, si differenzia per la crescita più veloce. Vegeta in pieno sole anche in zone un po' siccitose, **detesta l'atmosfera salmastra**.

### *Lollium perenne* (30-35 g/mq)
Di rapido sviluppo, con foglie mediamente fini, di notevole impatto estetico, **si adatta a quasi tutti i terreni**, regge bene il sole, alcune varietà anche la mezz'obra. Ottimo, per la crescita rapida, nelle rigenerazioni e nei **campi da gioco**.

### *Poa nemoralis* (30 g/mq)
Usata da sempre in zona dove l'**ombra** di alberature rende difficile la sopravvivenza di altre erbe. Si sviluppa rapidamente da seme, ma poi, se non viene **irrigata con continuità**, soprattutto durante il periodo estivo tende a scomparire. Regge molto bene il freddo.

### *Poa pratensis* (25 g/mq)
Si diffonde tramite sottili **rizomi**. Ottima nei miscugli per la sua capacità di **rigenerarsi velocemente**, non però nei periodi di siccità e d'inverno. Esige terreno fresco, è la prima a tornare verde dopo la siccità estiva.

### *Poa trivialis* (20 g/mq)
Specifica **per terreni parzialmente ombreggiati**, ha fogliame molto fine e sottile, di un bel colore verde chiaro. Ideale **per suoli pesanti e sempre umidi**. Si presta poco ai forti calpestii.

### *Dicondra* (10 g/mq)
Appartenente alle campanulacee, la ***Dichondra repens*** si differenzia dalle graminacee prative per la piccola foglia tondeggiante, che la rende una pianta tappezzante, adatta a formare un folto tappeto verde smeraldo, a **bassa manutenzione**. In posizione soleggiata non necessita nemmeno del taglio mentre all'ombra gli steli tendono a filare e si deve tosare una volta al mese. È idonea a prati ornamentali e poco calpestati.

## Quanto costa la semina del prato?

Il prezzo minimo dei semi per prato è di 30 centesimi di euro per metro quadro di terreno. Le sementi più costose sono l'agrostide stolonifera e la dicondra. I prezzi varia in base alla marca e alla quantità acquistata, una confezione da 250 grammi costerà in proporzione molto di più di una da 10 kg.

Moltiplicate il costo iniziale delle sementi x 2 perché per quasi sicuramente nell'arco del prossimo anno e mezzo dovrete intervenire a più riprese con delle tra-semine per aggiustare le zone dove non ha attecchito. Inoltre, tenete in considerazione che molto probabilmente dovrete diserbare. Un diserbo totale iniziale e uno o più diserbi selettivi successivi per estirpare le erbacce che cresceranno in mezzo alle sementi buone. Ovviamente il terreno andrà nutrito prima, durante e dopo la semina con concimi appositi. Infine, la preparazione del fondo è di fondamentale importanza per una buona riuscita e se non avete una motozappa dovrete noleggiarne una.

## Prato a rotoli: uno dei migliori tipi di prato
Il [**prato a rotoli**](/prodotti/prato-a-rotoli/ "Prato a rotoli: uno dei migliori tipi di prato") in zolla è un prato vero a pronto effetto. I vantaggi del tappeto erboso in zolla rispetto a un semina sono davvero tanti. In primo luogo, il prato sarà immediatamente calpestabile. In secondo luogo è esente da erbacce. In terzo luogo è un prato adulto e stabile con radici ben sviluppate che è stato curato, nutrito e rasato a giorni alterni durante gli ultimi otto / dodici mesi. Quarto, si può realizzare tutto l'anno. Infine, il costo non è molto più elevato di un prato seminato, il risultato è garantito e l'effetto di un bel prato verde è immediato.

**Forse ti interessa anche [Bonus Verde 2020: detrazione IRPEF 36% del costo di rifacimento del prato](/news/bonus-verde "Bonus Verde 2020").**
